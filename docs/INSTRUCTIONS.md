
# Choices, Choices - The Tech-stack

Kies een andere tech-stack voor het ontwerpen en bouwen van een website voor een opdrachtgever.

## Context

Deze leertaak hoort bij sprint 15: Choices, choices ... Dit is een opdracht die je individueel uitvoert voor jouw opdrachtgever (dezelfde als in sprint 14).

## Doel van deze opdracht

Je bouwt tijdens deze sprint het project in een andere tech-stack. Let op: vanaf Sprint 16 gaat het gezamenlijke project verder met in ieder geval Sveltekit als framework, eventueel mag de backend anders zijn als je daar steekhoudende argumenten voor hebt. De hoop is dat je onze keuze voor Sveltekit beter kunt waarderen als je andere frameworks hebt onderzocht. Gaandeweg leer je onderbouwde keuzes te maken voor een geschikte tech-stack, de tools en frameworks die je gebruikt bij het realiseren van een opdracht voor een opdrachtgever.

## Werkwijze

In deze leertaak leer je hoe je de keuze voor een geschikt framework en tools die je wil inzetten voor jouw opdracht onderbouwt met steekhoudende argumenten. Je kiest een semi-willekeurige stack op jamstack.org, door een Headless CMS en een (static) Site Generator te selecteren. Semi-willekeurig omdat je met jouw team in ieder geval allemaal een andere keuze maakt. Als je een team van 5 personen hebt worden er dus 5 verschillende tech-stacks onderzocht en geimplementeerd.

In [Sprint 14: Lose Your Head](https://github.com/fdnd-task/lose-your-head-the-client-case) ben je begonnen met het ontwerpen en maken van een opdracht voor een opdrachtgever met een framework en headless CMS. Daarbij stond het framework (Sveltekit) en het headless CMS (HyGraph) vast. Zijn dit framework en CMS de beste keuze voor dit project? Misschien past een ander framework beter bij de opdracht, of werkt een ander CMS beter voor deze opdrachtgever ... In deze sprint onderzoek je welk framework en welke tools het meest geschikt zijn voor de opdracht.

De keuze voor een geschikt framework en tooling hangt af van verschillende factoren, zoals de User Experience (UX), Content management Experience (CX) en de Development Expererience (DX). Voor de UX is het belangrijk te weten wie de gebruikers zijn van de website, wat voor apparaten zij gebruiken en of ze bv. snel internet hebben of juist niet. Het CMS gaat gebruikt worden door de opdrachtgevers en diens (of andere) content beheerders en onder andere hun technisch vermogen bepaalt welke CX je ze kunt bieden. De DX wordt onder andere bepaald door: of de website onderdeel is van een ander systeem, met hoeveel developers je aan het project gaat werken en hoe lang je aan het project gaat werken. 

In deze sprint onderzoek je wat een geschikte tech-stack is waarmee je de opdracht voor de opdrachtgever goed kan maken en onderhouden. Voor deze sprint ga je dezelfde Epic als sprint 14 uitwerken, maar dan met een ander framework en een ander Headless CMS. Zo kun je aan het eind van deze sprint een goede vergelijking maken van hoe verschillende frameworks en tools werken.

Deze opdracht gaat over alle fases van de **development-lifecycle** [analyseren](#analyseren), [ontwerpen](#ontwerpen), [bouwen](#bouwen), [integreren](#integreren) en [testen](#testen).

### Analyseren

In de analysefase inventariseer je wat er moet gebeuren om een taak uit te voeren en formuleer je een aantal uitgangspunten waar je ontwerp aan moet voldoen. Tijdens de vorige sprint heb je in een team een opdracht voor een opdrachtgever ontworpen en gemaakt. Na 3 weken heb je tijdens de sprint-review je opdracht laten zien en feedback gekregen. Volgende sprint gaan we verder met het verwerken van die feedback, nu nemen we de tijd om verschillende implementaties van het project te onderzoeken.

0. Lees eerst de instructies van deze leertaak zorgvuldig door.
1. Maak een fork van [deze leertaak](https://github.com/fdnd-task/choices-choices-the-tech-stack/).
2. Kopieer de *epic* waar jij aan gaat werken naar de Readme van de geforkte repository en zet er een screenshot van de huidige site bij. Dit is precies wat jij gaat ontwerpen, maken en testen.
3. Kies in overleg met je team op jamstack.org een Site Generator en Headless CMS waarmee je deze site nog een keer gaat realiseren. Bespreek je keuze ook even met je squad-leader of co-teacher. Nb. het is handig als je een javascript gebaseerde tool selecteert.
4. Begin met het lezen van documentatie en het volgen van tutorials.


### Ontwerpen

In de ontwerpfase neem je ontwerp- beslissingen en zorg je dat je precies weet wat je moet gaan bouwen.

1. Neem de ontwerpfase over uit de opdracht van vorige sprint en vul aan waar nodig. Pas het ontwerp aan aan de eisen die je nieuwe tech-stack stelt.
2. Welke ontwerp-tools kan je hier gebruiken? Denk na over alle technieken die je bij de ontwerp fase in kunt zetten. Kan je het zo duidelijk mogelijk maken?

### Bouwen

In de bouwfase realiseer je de beslissingen uit de ontwerpfase met jouw nieuwe Site Generator en Headless CMS.

1. Implementeer het ontwerp met de nieuwe tech-stack. Volg tutorials waar nodig en zorg dat je snapt wat je aan het doen bent.

### Integreren

In de integratiefase voer je de aanpassingen door zodat iedereen ze kan zien.

1. Publiceer jouw site op het web op een daarvoor geschikt platform.

### Testen

In de testfase test je of jouw site geschikt is voor alle gebruikersgroepen.

1. Voer verschillende tests uit. Houdt daarbij rekening met de verschillende gebruikersgroepen en de UX, CMX (en DX?).

## Definition of done

Deze opdracht is done als:

 - [ ] Je hebt verschillende frameworks en tools onderzocht en uitgeprobeerd
 - [ ] Je hebt de frameworks en tools vergeleken en een onderbouwde keuze gemaakt voor een geschikte tech-stack
 - [ ] Je hebt je onderzoek gedocumenteerd in de Wiki
 - [ ] de website staat op Github en heeft een live url
 
